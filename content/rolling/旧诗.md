+++
title = "旧诗：兀的不山无数水无数情无数"
date = "2025-12-08T22:15:22+08:00"
authors = ["多名作者"]
weight = 20
+++

### 秋日偶成

程颢〔北宋〕

闲来无事不从容，睡觉东窗日已红。  
万物静观皆自得，四时佳兴与人同。  
道通天地有形外，思入风云变态中。  
富贵不淫贫贱乐，男儿到此是豪雄。

### 纳凉

王维〔唐代〕

乔木万馀株，清流贯其中。前临大川口，豁达来长风。  
涟漪涵白沙，素鲔如游空。偃卧盘石上，翻涛沃微躬。  
漱流复濯足，前对钓鱼翁。贪饵凡几许，徒思莲叶东。

### 西江月·遣兴

辛弃疾〔宋代〕

醉里且贪欢笑，要愁那得工夫。近来始觉古人书，信著全无是处。  
昨夜松边醉倒，问松我醉何如。只疑松动要来扶，以手推松曰“去”！

### 鹧鸪天·送人

辛弃疾〔宋代〕

唱彻《阳关》泪未干，功名馀事且加餐。浮天水送无穷树，带雨云埋一半山。  
今古恨，几千般，只应离合是悲欢？江头未是风波恶，别有人间行路难！

### 贺新郎·甚矣吾衰矣

辛弃疾〔宋代〕

邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。

甚矣吾衰矣。怅平生、交游零落，只今余几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。

一尊搔首东窗里。想渊明、停云诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。

### 题张氏隐居二首

杜甫〔唐代〕

春山无伴独相求，伐木丁丁山更幽。  
涧道馀寒历冰雪，石门斜日到林丘。  
不贪夜识金银气，远害朝看麋鹿游。  
乘兴杳然迷出处，对君疑是泛虚舟。

之子时相见，邀人晚兴留。  
霁潭鳣发发，春草鹿呦呦。  
杜酒偏劳劝，张梨不外求。  
前村山路险，归醉每无愁。

### 寿阳曲·云笼月

马致远〔元代〕

云笼月，风弄铁，两般儿助人凄切。  
剔银灯欲将心事写，长吁气一声吹灭。

### 清平乐·暂来还去

晏几道〔宋代〕

暂来还去。轻似风头絮。纵得相逢留不住。何况相逢无处。  
去时约略黄昏。月华却到朱门。别后几番明月，素娥应是消魂。

### 渡江

陈与义〔宋代〕

江南非不好，楚客自生哀。  
摇楫天平渡，迎人树欲来。  
雨余吴岫立，日照海门开。  
虽异中原险，方隅亦壮哉！

### 清平乐·咏雨

王夫之〔明代〕

归禽响暝，隔断南枝径。不管垂杨珠泪进，滴碎荷声千顷。  
随波赚杀鱼儿，浮萍乍满清池。谁信碧云深处，夕阳仍在天涯？

### 小重山·昨夜寒蛩不住鸣

岳飞〔宋代〕

昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。  
白首为功名。旧山松竹老，阻归程。欲将心事付瑶琴。知音少，弦断有谁听？

### 和李致政花石山诗

魏了翁〔宋代〕

春风挽征衣，淑景荐莲实。  
山中之奇观，变态纷襞积。  
或划然以舒，或蒙然以密。  
或妩如修眉，或突如巨迹。  
或鸷鸟将搏，或游龙偕出。  
一目百奇怪，随景发诗癖。  
江山昔岂无，万古阅閒寂。  
而独陈於今，涸我风月笔。  
便如遗俗士，高卧天一壁。  
人知匪自南，不知亦奚恤。

### 塞鸿秋·山行警

佚名〔元代〕

东边路西边路南边路，五里铺七里铺十里铺。行一步盼一步懒一步，霎时间天也暮日也暮云也暮。斜阳满地铺，回首生烟雾。兀的不山无数水无数情无数。

### 鹊桥仙·云林瞩题闰七夕联吟图

顾太清〔清代〕

新秋逢闰，鹊桥重驾，两度人间乞巧。栏干斜转玉绳低，问乞得、天机多少？  
闺中女伴、天边佳会，多事纷纷祈祷。神仙之说本虚无，便是有、也应年老。

### 题诗后

贾岛〔唐代〕

两句三年得，一吟双泪流。  
知音如不赏，归卧故山秋。

### 长相思·铁瓮城高

秦观〔宋代〕

铁瓮城高，蒜山渡阔，干云十二层楼。开尊待月，掩箔披风，依然灯火扬州。绮陌南头，记歌名宛转，乡号温柔。曲槛俯清流。想花阴，谁系兰舟？  
念凄绝秦弦，感深荆赋，相望几许凝愁。勤勤裁尺素，奈双鱼难渡瓜洲。晓鉴堪羞，潘鬓点、吴霜渐稠。幸于飞、鸳鸯未老，不应同是悲秋。

### 霜花腴·重阳前一日泛石湖

吴文英〔宋代〕

翠微路窄，醉晚风、凭谁为整欹冠。霜饱花腴，烛消人瘦，秋光作也都难。病怀强宽。恨雁声、偏落歌前。记年时、旧宿凄凉，暮烟秋雨野桥寒。  
妆靥鬓英争艳，度清商一曲，暗坠金蝉。芳节多阴，兰情稀会，晴晖称拂吟笺。更移画船。引佩环、邀下婵娟。算明朝、未了重阳，紫萸应耐看

### 送别

王维〔唐代〕

下马饮君酒，问君何所之？  
君言不得意，归卧南山陲。  
但去莫复问，白云无尽时。

### 永遇乐·次韵辛克清先生

姜夔〔宋代〕

我与先生，夙期已久，人间无此。不学杨郎，南山种豆，十一征微利。云霄直上，诸公衮衮，乃作道边苦李。五千言、老来受用，肯教造物儿戏？  
东冈记得，同来胥宇，岁月几何难计。柳老悲桓，松高对阮，未办为邻地。长干白下，青楼朱阁，往往梦中槐蚁。却不如、洼尊放满，老夫未醉。

### 六州歌头·少年侠气

贺铸〔宋代〕

少年侠气，交结五都雄。肝胆洞，毛发耸。立谈中，死生同。一诺千金重。推翘勇，矜豪纵。轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓，狡穴俄空。乐匆匆。(闲呼 一作：间呼)  
似黄粱梦，辞丹凤；明月共，漾孤蓬。官冗从，怀倥偬；落尘笼，簿书丛。鶡弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。

### 醉桃源·拍堤春水蘸垂杨

严仁〔宋代〕

拍堤春水蘸垂杨，水流花片香。弄花噆柳小鸳鸯，一双随一双。  
帘半卷，露新妆，春衫是柳黄。倚阑看处背斜阳，风流暗断肠。

### 难忘曲

李贺〔唐代〕

夹道开洞门，弱柳低画戟。  
帘影竹华起，萧声吹日色。  
蜂语绕妆镜，拂蛾学春碧。  
乱系丁香梢，满栏花向夕。

### 短歌行

李白〔唐代〕

白日何短短，百年苦易满。  
苍穹浩茫茫，万劫太极长。  
麻姑垂两鬓，一半已成霜。  
天公见玉女，大笑亿千场。  
吾欲揽六龙，回车挂扶桑。  
北斗酌美酒，劝龙各一觞。  
富贵非所愿，与人驻颜光。

### 鹊桥仙·己酉山行书所见

辛弃疾〔宋代〕

松冈避暑，茅檐避雨，闲去闲来几度？醉扶怪石看飞泉，又却是、前回醒处。  
东家娶妇，西家归女，灯火门前笑语。酿成千顷稻花香，夜夜费、一天风露。

### 当墙欲高行

曹植〔两汉〕

龙欲升天须浮云，人之仕进待中人。  
众口可以铄金，谗言三至，慈母不亲。  
愦愦俗间，不辨伪真。  
愿欲披心自说陈，君门以九重，道远河无津。

### 如梦令·池上春归何处

秦观〔宋代〕

池上春归何处？满目落花飞絮。  
孤馆悄无人，梦断月堤归路。  
无绪，无绪。帘外五更风雨。

### 古戍

刘基〔明代〕

古戍连山火，新城殷地笳。  
九州犹虎豹，四海未桑麻。  
天迥云垂草，江空雪覆沙。  
野梅烧不尽，时见两三花。

### 梅花

陈亮〔宋代〕

疏枝横玉瘦，小萼点珠光。  
一朵忽先变，百花皆后香。  
欲传春信息，不怕雪埋藏。  
玉笛休三弄，东君正主张。

### 咏白海棠

曹雪芹〔清代〕

斜阳寒草带重门，苔翠盈铺雨后盆。  
玉是精神难比洁，雪为肌骨易销魂。  
芳心一点娇无力，倩影三更月有痕。  
莫谓缟仙能羽化，多情伴我咏黄昏。

### 绮罗香 读邵康节遗事属纩之际闻户外人语惊问所语云何且曰我道复了幽州声息如丝俄顷逝矣有感而作

王夫之〔明代〕

流水平桥，一声杜宇，早怕雒阳春暮。杨柳梧桐，旧梦了无寻处。拚午醉日转花梢，甚夜阑风吹芳树？到更残月落西峰，泠然胡蝶忘归路。  
关心一丝别挂，欲挽银河水，仙槎遥渡。万里闲愁，长怨迷离烟雾。任老眼月窟幽寻，更无人花前低诉。君知否，雁字云沉，难写伤心句。
